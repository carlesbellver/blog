<!DOCTYPE html>


<html lang="ca-es" data-theme="">
<head>
  
    
<meta charset="utf-8">
<meta name="HandheldFriendly" content="True">
<meta name="viewport" content="width=device-width, initial-scale=1.0">
<meta name="referrer" content="no-referrer-when-downgrade">

<title>Carles Bellver Torlà :: Prefaci</title>
<meta name="author" content="Carles Bellver Torlà">
<meta name="description" content="">

<meta name="fediverse:creator" content="@carlesbellver@mastodon.social">

<link rel="icon" type="image/x-icon" href="https://carlesbellver.net/favicon.ico">
<link rel="apple-touch-icon" href="https://carlesbellver.net/favicon.png">

<link rel="stylesheet" href="https://carlesbellver.net/css/light.css?rnd=1769606672" />
<style>

    [data-theme="dark"] {   
        --font-color: #eee;
--bg-color: #111;
--content-bg-color: #111; /* #191919; */

--note-bg-color: #333;

--menu-color: #eee;
--menu-bg-color: #111;

--link-color: #ff3333;
--link-state-color: #ff3333;

--thead-bg-color: #343a40;
--table-border-color: lightgrey;

--pre-color: #333;
--pre-bg-color: #f1f1f1;

--bq-bar-color: #ccc;
--bq-color: #ccc;
--hr-color: #333;

--pagination-bg-color: #191919;
--pagination-link-color: #b6b6b6;

--post-info-color: grey;

--switcher-color: #333;
--switcher-bg-color: #fff;

    }

</style>

<link rel="stylesheet" href="https://carlesbellver.net/css/style.css?rnd=1769606672" />

<link rel="stylesheet" href="https://carlesbellver.net/css/poststats.css?rnd=1769606672" />

<script src="https://unpkg.com/maplibre-gl/dist/maplibre-gl.js"></script>
<link href="https://unpkg.com/maplibre-gl/dist/maplibre-gl.css" rel="stylesheet" />







<link href="https://mastodon.social/@carlesbellver" rel="me">
<link href="https://twitter.com/carlesbellver" rel="me">
<link href="https://github.com/carlesbellver" rel="me">



<meta name="og:title" content="Prefaci"/>
<meta property="og:description" content="Com a escriptor, Albert Garcia Pascual va ser proteic. També ho va ser, segurament, en molts altres aspectes de la seua vida. Durant un temps, mentre es va dedicar professionalment a la informàtica, li va agradar descriure’s com a “petit empresari, malgrat la seua alçada” (vegeu, per exemple, el seu perfil al portal web de l’Associació d’Escriptors en Llengua Catalana). Més avant, va exercir de funcionari a l’Institut Nacional d’Estadística i paral·lelament es va definir a Twitter com a “escriptor interí”. I més recentment, després de desplaçar de Castelló a Culla el seu centre de gravetat —sempre ens va unir Battiato i ens continuarà unint—, havia emprès estudis de periodisme amb renovada il·lusió d’adolescent (el mateix entusiasme vital que l’havia mogut a aprendre a tocar l’ukulele)." />
<meta property="og:type" content="article" />
<meta property="og:url" content="https://carlesbellver.net/tmp/fe8444caccd9/" />
<meta property="og:image" content="https://carlesbellver.net/uploads/ulleres_200.jpg"/><meta property="article:published_time" content="2023-03-05T17:57:55+01:00" />
<meta property="article:modified_time" content="2023-03-05T17:57:55+01:00" />

<meta property="article:section" content="tmp" />

<meta name="twitter:title" content="Prefaci"/>
<meta name="twitter:description" content="Com a escriptor, Albert Garcia Pascual va ser proteic. També ho va ser, segurament, en molts altres aspectes de la seua vida. Durant un temps, mentre es va dedicar professionalment a la informàtica, li va agradar descriure’s com a “petit empresari, malgrat la seua alçada” (vegeu, per exemple, el seu perfil al portal web de l’Associació d’Escriptors en Llengua Catalana). Més avant, va exercir de funcionari a l’Institut Nacional d’Estadística i paral·lelament es va definir a Twitter com a “escriptor interí”. I més recentment, després de desplaçar de Castelló a Culla el seu centre de gravetat —sempre ens va unir Battiato i ens continuarà unint—, havia emprès estudis de periodisme amb renovada il·lusió d’adolescent (el mateix entusiasme vital que l’havia mogut a aprendre a tocar l’ukulele)."/>




<meta name="page-source-path" content="tmp/2023-03-05-agp-prefaci.md">






  
</head>
<body>
  <a class="skip-main" href="#main">Principal</a>
  <div class="container">
		<aside class="sidebar"> 
			
			<nav>
  <div id="quickctrl">
    <ul id="quicklinks">
      <li><a class="h-card" rel="me" href="https://carlesbellver.net/">Inici</a>
      
        
      <li><a href="https://carlesbellver.net/about/" title="Informació">Informació</a></li>
        
      <li><a href="https://carlesbellver.net/onthisday/" title="Tal dia com avui">Tal dia com avui</a></li>
        
      <li><a href="https://carlesbellver.net/llibres/" title="Llibres">Llibres</a></li>
        
      <li><a href="https://carlesbellver.net/taller/" title="Experiments">Experiments</a></li>
        
      <li><a href="https://carlesbellver.net/photos/" title="Fotos">Fotos</a></li>
        
      <li><a href="https://carlesbellver.net/archive/" title="Cercar">Cercar</a></li>
        
      <li><a href="https://carlesbellver.net/feed.xml" title="RSS">RSS</a></li>
        
      
      <li>

    



    <a class="theme-switcher">Fosc</a>

    <script>
    const STORAGE_KEY = 'user-color-scheme'
    const defaultTheme = "light"

    let currentTheme
    let switchButton
    let autoDefinedScheme = window.matchMedia('(prefers-color-scheme: dark)')

    const autoChangeScheme = e => {
        currentTheme = e.matches ? 'dark' : 'light'
        document.documentElement.setAttribute('data-theme', currentTheme)
        changeButtonText()
    }

    document.addEventListener('DOMContentLoaded', function() {
        switchButton = document.querySelector('.theme-switcher')
        currentTheme = detectCurrentScheme()
        if (currentTheme == 'dark') {
            document.documentElement.setAttribute('data-theme', 'dark')
        }
        if (currentTheme == 'auto') {
            autoChangeScheme(autoDefinedScheme);
            autoDefinedScheme.addListener(autoChangeScheme);
        }
        changeButtonText()
        switchButton.addEventListener('click', switchTheme, false)
    })

    function detectCurrentScheme() {
        if (localStorage.getItem(STORAGE_KEY)) {
            return localStorage.getItem(STORAGE_KEY)
        } 
        if (defaultTheme) {
            return defaultTheme
        } 
        if (!window.matchMedia) {
            return 'light'
        } 
        if (window.matchMedia('(prefers-color-scheme: dark)').matches) {
            return 'dark'
        }
        return 'light'
    }

    function changeButtonText()
    {   
        switchButton.textContent = currentTheme == 'dark' ?  "Clar" : "Fosc"
    }

    function switchTheme(e) {
        if (currentTheme == 'dark') {
            localStorage.setItem(STORAGE_KEY, 'light')
            document.documentElement.setAttribute('data-theme', 'light')
            currentTheme = 'light'
        } else {
            localStorage.setItem(STORAGE_KEY, 'dark')
            document.documentElement.setAttribute('data-theme', 'dark')
            currentTheme = 'dark'
        }
        changeButtonText()
    }
    </script>
</li>
    </ul>
  </div>
</nav>

			
		</aside>
    <main id="main" class="main" tabindex="-1">
      <div class="content">
        




<ul class="post-info">
    <li><span class="nobr"><img class="icon" src="https://carlesbellver.net//svg.icons/at.svg" alt="autor" /> <a href="https://carlesbellver.net/">carlesbellver</a></span></li>
    
    
		  <li><span class="nobr">
		
			<img class="icon" src="https://carlesbellver.net//svg.icons/archive.svg" alt="carpeta" /> Esborrany privat
		
		
		  </span></li>
    
</ul>
    

    <article class="post regular h-entry">


      <header class="post-header"><h1 class="post-title">Prefaci</h1>

      
      
      

      

      </header>
            
      <div class="content e-content size_57">
                  
          
          
            
          
            
          
            
          
          <p>Com a escriptor, Albert Garcia Pascual va ser proteic. També ho va ser, segurament, en molts altres aspectes de la seua vida. Durant un temps, mentre es va dedicar professionalment a la informàtica, li va agradar descriure’s com a “petit empresari, malgrat la seua alçada” (vegeu, per exemple, el seu perfil al portal web de l’Associació d’Escriptors en Llengua Catalana). Més avant, va exercir de funcionari a l’Institut Nacional d’Estadística i paral·lelament es va definir a Twitter com a “escriptor interí”. I més recentment, després de desplaçar de Castelló a Culla el seu centre de gravetat —sempre ens va unir Battiato i ens continuarà unint—, havia emprès estudis de periodisme amb renovada il·lusió d’adolescent (el mateix entusiasme vital que l’havia mogut a aprendre a tocar l’ukulele).</p>
<p>Però ací volem parlar, sobretot, de l’obra literària que ens ha llegat. La intenció d’aquest llibre és celebrar-la i compartir-la amb vosaltres. Una obra que, en aquests últims anys, va consistir en una ingent producció poètica, difosa amb èxit per Albert en les seues xarxes socials. Em consta, ens consta, que éreu molts i moltes que el seguíeu i esperàveu cada matí o cada vespre el seu poema, la vostra ració diària de versos. Encaixats, de costum, entre imatges dels seus esmorzars i altres apunts breus, de vegades aforístics i epicuris com aquell tan bonic, d’unes setmanes abans del seu traspàs, que hem destacat al final d’aquest volum:</p>
<blockquote>
<p>“I la meua ànima com un plat d’olives”.</p>
</blockquote>
<p>Epicur, tanmateix, com sap qualsevol estudiant de filosofia, no era només aquest hedonisme dels plaers senzills, sinó també la cerca d’un equilibri, l’alliberament del dolor i de la por. I d’això tractaven sovint els poemes d’Albert: de la resistència davant les adversitats del món i de la insistència a intentar ser feliços.</p>
<p>En van ser centenars, uns pocs milers, els poemes que va publicar a les xarxes, dels molts més que tenia escrits i desats al seu telèfon mòbil. Perquè el seu telèfon s’havia convertit d’un temps ençà en la seua màquina d’escriure portàtil. Si Mark Twain o Nietzsche van ser pioners a escriure directament pitjant un teclat mecànic, és just reconèixer que Albert ho va ser de la pantalla tàctil.</p>
<p>Qui haja conegut Albert després de 2015, quan va donar solta a la seua vis lírica, podria sorprendre’s en saber que abans havia conreat exclusivament la narrativa. Hi va debutar l’any 2000 amb <em>Una Magdalena moguda</em>, crònica negra i sarcàstica, escrita en col·laboració amb el seu benvolgut amic Rubén Montañés, que va ser considerada per Lluís Meseguer “no solament la millor narració sobre les festes de la Magdalena, sinó una de les millors novel·les escrites a la ciutat” (<em>Castelló literari</em>, 2003). Després vindrien la novel·la històrica <em>La revolta ignorada</em>, Premi de Narrativa Vila d’Almassora de 2002, i dues de ciència-ficció humorística: <em>Aquell matí era perfecte</em> (2002) i <em>Negocis familiars</em> (2007). A més a més dels <em>Contes inversos: conversos i diversos</em>, amb què va guanyar el Premi Josep Pascual Tirado el 2005. O els contes infantills d’<em>El regal de l’àvia Esther</em> (2009) i <em>Figor, el gos valent</em> (2012), presentat aquest últim amb el seu fill i les nebodes a la Fira del Llibre de Castelló de 2013.</p>
<p>És un fet que, durant anys, el nom d’Albert va anar associat a la ciència-ficció i a l’humor. Va participar activament en la Societat Catalana de Ciència-Ficció i Fantasia, per exemple en les jornades BarnaCon de les Cotxeres de Sants, o en les activitats dels centenaris de Verne i de Poe. Ell mateix va declarar en una entrevista: “Douglas Adams, Philip J. Farmer, Stanislaw Lem… són la columna vertebral de la meua formació”. Reconegut aquest mestratge, no ens pot estranyar que el tret més característic del seu estil fora sempre, de la primera a la darrera línia que va escriure, un enginy verbal d’allò més esmolat.</p>
<p>Ens podríeu preguntar, llavors, per què hem plantejat aquest llibre d’homenatge a Albert com una antologia i un diàleg restringits a la seua poesia, tot deixant de banda contes i novel·les. El cas és que ho hem fet així de forma tàcita, sense necessitat de raonar-ho o justificar-nos-ho a nosaltres mateixos explícitament. Arriscant-me a parlar en nom d’altres, diria que hem preferit ser fidels al darrer Albert, el darrer que va tenir ocasió de florir i que ens ha deixat per això una empremta més marcada a la memòria, a nosaltres i possiblement a la majoria de les seues lectores i lectors. I d’altra banda, potser, temem que la immediatesa de les xarxes, que li van servir per a arribar a tanta gent, es torne ara fugacitat. No voldríem que els seus poemes s’esvaïren en el corrent passatger d’actualitzacions digitals.</p>
<p>Perquè en va escriure milers, però només va poder recollir-ne uns pocs en un sol llibre imprès: <em>Albes</em> (2019). Poemari, per cert, finançat col·lectivament mitjançant una campanya en línia, puix el “mercat editorial”, com sabem, és massa vegades injust. (Hi hauria d’haver hagut un altre llibre, un recull de poemes inèdits de temàtica eròtica, però malauradament es va quedar, no sé si per sempre, enteranyinant-se en un calaix o en un disc dur d’una editorial, que ja s’havia avingut a publicar-lo. Quina llàstima!)</p>
<p>Dit això, ara recorde que la darrera vesprada que vam passar xarrant em va parlar del projecte d’una nova novel·la, sobre la qual va voler que comentàrem només algunes qüestions de tria lingüística…</p>
<p>Qui sap els girs, les sorpreses que ens reservava encara Albert. Qui sap les meravelles que haurien eixit encara dels seus teclats.</p>


        
      </div>
            
          

      
      




    </article>
    
    


      </div>
			
			
			</main>
  </div>
  <script data-goatcounter="https://carlesbellver.goatcounter.com/count"
    async src="//gc.zgo.at/count.js"></script>
</body>
</html>
